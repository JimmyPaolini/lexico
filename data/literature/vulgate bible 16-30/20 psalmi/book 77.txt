eruditionis Asaph ausculta populus meus legem meam inclinate aurem vestram ad verba oris mei
aperiam in parabula os meum loquar enigmata antiqua
quae audivimus et cognovimus et patres nostri narraverunt nobis
non sunt abscondita a filiis eorum a generatione sequenti narrante laudes Domini et potentiam eius et mirabilia eius quae fecit
statuit contestationem Iacob et legem posuit in Israhel quae mandavit patribus nostris ut docerent filios suos
ut cognosceret generatio subsequens filii nascituri surgent et narrabunt filiis suis
ut ponant in Deo spem suam et non obliviscantur cogitationum eius et mandata eius custodiant
ut non sint sicut patres eorum generatio declinans et provocans generatio quae non praeparavit cor suum et non credidit Deo spiritus eius
filii Efraim intendentes et mittentes arcum terga verterunt in die belli
non custodierunt pactum Dei sui et in lege eius noluerunt ingredi
et obliti sunt commutationum eius et mirabilium eius quae ostendit eis
coram patribus eorum fecit mirabilia in terra Aegypto in regione Taneos
divisit mare et transduxit eos et stare fecit aquas quasi acervum
et duxit eos in nube per diem et tota nocte in lumine ignis
scidit petram in deserto et potum dedit quasi de abyssis magnis
et eduxit rivos de petra et elicuit quasi flumina aquas
et addiderunt ultra peccare ei ut provocarent Excelsum in invio
et temptaverunt Deum in cordibus suis petentes cibum animae suae
et loquentes contra Deum dicebant numquid poterit Deus ponere mensam in solitudine
ecce percussit petram et fluxerunt aquae et torrentes inundaverunt numquid et panem poterit dare aut praeparare carnem populo suo
ideo audivit Dominus et non distulit et ignis accensus est in Iacob et furor ascendit in Israhel
quia non crediderunt Deo nec habuerunt fiduciam in salutari eius
et praecepit nubibus desuper et portas caeli aperuit
et pluit super eos man ut comederent et triticum caeli dedit eis
panem fortium comedit vir cibaria misit eis in saturitatem
abstulit eurum de caelo et induxit in fortitudine sua africum
et pluit super eos quasi pulverem carnes et quasi harenam maris volatilia pinnata
et ceciderunt in medio castrorum eius in circuitu tabernaculorum eius
et comederunt et saturati sunt nimis et desiderium eorum adtulit eis
non indiguerunt de cupiditate sua cum adhuc cibus esset in ore eorum
furor ergo Dei ascendit super eos et occidit pingues eorum et electos Israhel incurvavit
in omnibus his peccaverunt ultra et non crediderunt mirabilibus eius
et consumpsit in vanitate dies eorum et annos eorum velociter
si occidebat eos tunc requirebant eum et convertebantur et diluculo consurgebant ad Deum
et recordabantur quia Deus fortitudo eorum et Deus excelsus redemptor eorum
et lactaverunt eum in ore suo et lingua sua mentiti sunt ei
cor autem eorum non erat firmum cum eo nec permanserunt in pacto eius
ipse vero misericors propitiabitur iniquitati et non disperdet multumque avertit iram suam et non suscitavit totum furorem suum
sed recordatus est quia caro essent spiritus vadens et non revertens
quotiens provocaverunt eum in deserto adflixerunt eum in solitudine
et conversi sunt et temptaverunt Deum et Sanctum Israhel concitaverunt
non sunt recordati manus eius diei qua redemit eos a tribulante
qui fecit in Aegypto signa sua et ostenta sua in regione Taneos
qui convertit in sanguine fluvios eorum et rivos eorum ut non biberent
qui inmisit eis genus omne muscarum ut comederent eos et ranas ut disperderent eos
qui dedit brucho germen eorum et laborem eorum lucustae
qui occidit in grandine vineas eorum et sycomoros eorum in frigore
qui tradidit grandini pascua eorum et iumenta eorum volucribus
qui misit in eos iram furoris sui indignationem et comminationem et angustiam inmissionem angelorum malorum
munivit semitam furori suo non pepercit morti animae eorum et animantia eorum pesti tradidit
et percussit omne primogenitum in Aegypto principium partus in tabernaculis Cham
et tulit veluti oves populum suum et minavit eos sicut gregem in deserto
et duxit eos cum fiducia et absque timore inimicos autem eorum operuit mare
et adduxit eos ad terminum sanctificatum suum montem istum quem possedit dextera eius et eiecit a facie eorum gentes et possidere eos fecit in funiculo hereditatem
et conlocavit in tabernaculis eorum tribus Israhel
et temptaverunt et provocaverunt Deum excelsum et testimonia eius non custodierunt
et aversi sunt et praevaricati sunt ut patres eorum incurvati sunt quasi arcus inutilis
et provocaverunt eum in excelsis suis et in sculptilibus suis ad aemulandum concitaverunt
audivit Deus et non distulit et proiecit vehementer Israhel
et reliquit tabernaculum Selo tentorium quod conlocavit inter homines
tradidit in captivitatem gloriam suam et decorem suum in manu hostis
et conclusit in gladio populum suum et in hereditate sua non distulit
iuvenes eius devoravit ignis et virgines eius nemo luxit
sacerdotes eius gladio ceciderunt et viduae eius non sunt fletae
et evigilavit quasi dormiens Dominus quasi fortis post crapulam vini
et percussit hostes suos retrorsum obprobrium sempiternum dedit eos
et proiecit tabernaculum Ioseph et tribum Efraim non elegit
sed elegit tribum Iuda montem Sion quem dilexit
et aedificavit in similitudinem monoceroton sanctuarium suum quasi terram fundavit illud in saeculum
et elegit David servum suum et tulit eum de gregibus ovium sequentem fetas adduxit eum
ut pasceret Iacob populum eius et Israhel hereditatem eius
qui pavit eos in simplicitate cordis sui et in prudentia manuum suarum dux eorum fuit