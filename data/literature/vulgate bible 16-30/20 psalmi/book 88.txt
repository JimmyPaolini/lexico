eruditionis Aethan Ezraitae
misericordias Domini in aeternum cantabo in generatione et generatione adnuntiabo veritatem tuam in ore meo
quia dixisti sempiterna misericordia aedificabitur caelos fundabis et veritas tua in eis
percussi foedus cum electo meo iuravi David servo meo
usque in aeternum stabiliam semen tuum et aedificabo in generationem et generationem thronum tuum semper
confitebuntur caeli mirabilia tua Domine et veritatem tuam in ecclesia sanctorum
quis enim in nubibus adaequabitur Domino adsimilabitur Domino de filiis Dei
Deus inclitus in arcano sanctorum nimio et terribilis in cunctis qui circum eum sunt
Domine Deus exercituum quis similis tui fortissime Domine et veritas tua in circuitu tuo
tu dominaris superbiae maris et elationes gurgitum eius tu conprimis
tu confregisti quasi vulneratum superbum in brachio forti tuo dispersisti inimicos tuos
tui sunt caeli et tua est terra orbem et plenitudinem eius tu fundasti
aquilonem et dexteram tu creasti Thabor et Hermon nomen tuum laudabunt
tuum brachium cum fortitudine roboretur manus tua exaltetur dextera tua
iustitia et iudicium firmamentum throni tui misericordia et veritas praecedent faciem tuam
beatus populus qui novit iubilum Domine in lumine vultus tui ambulabunt
in nomine tuo exultabunt tota die et in iustitia tua exaltabuntur
quia gloria fortitudinis eorum tu es et in misericordia tua elevabis cornu nostrum
quia a Domino est protectio nostra et a Sancto Israhel rege nostro
tunc locutus es per visionem sanctis tuis et dixisti posui adiutorium super robustum exaltavi electum de populo
inveni David servum meum oleo sancto meo unxi eum
cum quo manus mea firma erit et brachium meum roborabit eum
non decipiet inimicus eum et filius iniquitatis non adfliget eum
sed concidam ante faciem eius hostes illius et qui eum oderunt percutiam
veritas autem mea et misericordia mea erit cum eo et in nomine meo exaltabitur cornu eius
et ponam in mari manum eius et in fluminibus dexteram eius
ipse vocabit me pater meus es tu Deus meus et fortitudo salutis meae
ego autem primogenitum ponam eum excelsum regibus terrae
in aeternum custodiam ei misericordiam meam et pactum meum fidele ei erit
et ponam perpetuum semen eius et thronum eius sicut dies caeli
si autem dereliquerint filii eius legem meam et in iudiciis meis non ambulaverint
si caerimonias meas profanaverint et praecepta mea non custodierint
visitabo in virga scelera eorum et in plagis iniquitatem eorum
misericordiam autem meam non auferam ab eo nec mentiar in veritate mea
non violabo pactum meum et quod egressum est de labiis meis non mutabo
semel iuravi in sancto meo ne David mentiar
semen eius in sempiternum erit
et thronus eius sicut sol in conspectu meo sicut luna stabilietur in sempiternum et testis in caelo fidelis semper
tu autem reppulisti et proiecisti iratus es adversum christum tuum
adtenuasti pactum servi tui profanasti in terra diadema eius
dissipasti omnes macerias eius posuisti munitiones eius pavorem
diripuerunt eum omnes qui transeunt per viam factus est obprobrium vicinis suis
elevasti dexteram hostium eius laetificasti omnes inimicos illius
avertisti robur gladii eius et non sublevasti eum in proelio
quiescere fecisti munditiam eius et thronum illius in terram detraxisti
adbreviasti dies adulescentiae eius operuisti eum ignominia sempiterna
usquequo Domine absconderis in finem succendetur quasi ignis indignatio tua
memento mei de profundo alioquin quare frustra creasti filios hominum
quis est vir qui vivat et non videat mortem salvans animam suam de manu inferi semper
ubi sunt misericordiae tuae antiquae Domine quas iurasti David in veritate tua
recordare Domine obprobrii servorum tuorum quia portavi in sinu meo omnes iniquitates populorum
quas exprobraverunt inimici tui Domine quibus exprobraverunt vestigia christi tui
benedictus Dominus in sempiternum amen et amen