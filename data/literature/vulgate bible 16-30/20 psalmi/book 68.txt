victori pro liliis David
salva me Deus quoniam venerunt aquae usque ad animam
infixus sum in limo profundi et non possum consistere veni in profundum aquarum et flumen operuit me
laboravi clamans exasperatum est guttur meum defecerunt oculi mei expectantes Deum meum
multiplicati sunt super capillos capitis mei qui oderunt me gratis confortati sunt qui persequebantur me inimici mei iniuste quae non rapueram tunc reddebam
Deus tu scis stultitiam meam et peccata mea a te non sunt abscondita
non confundantur in me qui expectant te Domine Deus exercituum non confundantur in me qui quaerunt te Deus Israhel
quia propter te portavi obprobrium operuit confusio faciem meam
alienus factus sum fratribus meis et peregrinus filiis matris meae
quia zelus domus tuae comedit me et obprobrium exprobrantium tibi cecidit super me
et flevi in ieiunio animam meam et factum est in obprobria mihi
et posui vestimentum meum saccum et factus sum eis in parabulam
contra me loquebantur qui sedebant in porta et cantabant bibentes vinum
mea autem oratio ad te Domine tempus reconciliationis est Deus in multitudine misericordiae tuae exaudi me in veritate salutaris tui
erue me de luto ut non infigar libera me ab his qui oderunt me et de profundis aquis
ne operiat me fluvius aquae et ne absorbeat me profundum et non coronet super me puteus os suum
exaudi me Domine quoniam bona est misericordia tua secundum multitudinem miserationum tuarum respice ad me
et ne abscondas faciem tuam a servo tuo quoniam tribulor cito exaudi me
accede ad animam meam redime eam propter inimicos meos libera me
tu scis obprobrium meum et confusionem meam et ignominiam meam
coram te sunt omnes hostes mei obprobrio contritum est cor meum et desperatus sum et expectavi qui contristaretur et non fuit et qui consolaretur et non inveni
et dederunt in esca mea fel et in siti mea potaverunt me aceto
sit mensa eorum coram eis in laqueum et in retributiones ad corruendum
contenebrentur oculi eorum ne videant et dorsum eorum semper incurva
effunde super eos indignationem tuam et ira furoris tui conprehendat eos
fiat commoratio eorum deserta in tabernaculis eorum non sit qui habitet
quoniam quem tu percussisti persecuti sunt et ut adfligerent vulneratos tuos narrabant
da iniquitatem super iniquitatem eorum et non veniant in iustitia tua
deleantur de libro viventium et cum iustis non scribantur
ego autem pauper et dolens salus tua Deus suscipiet me
laudabo nomen Dei in cantico et magnificabo eum in confessione
et placebit Domino super vitulum novellum cornua efferentem et ungulas
videntes mansueti laetabuntur qui quaeritis Deum vivet anima vestra
quoniam exaudivit pauperes Dominus et vinctos suos non dispexit
laudent eum caeli et terra maria et omne quod movetur in eis
quia Deus salvabit Sion et aedificabit civitates Iuda et habitabunt ibi et possidebunt eam
et semen servorum eius possidebit eam et qui diligunt nomen eius habitabunt in ea