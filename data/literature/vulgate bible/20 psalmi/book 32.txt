laudate iusti Dominum rectos decet laudatio
confitemini Domino in cithara in psalterio decacordo cantate ei
cantate ei canticum novum diligenter psallite in iubilo
quia rectum est verbum Domini et omne opus eius in fide
diligit iustitiam et iudicium misericordia Domini plena est terra
verbo Domini caeli facti sunt et spiritu oris eius omnis ornatus eorum
congregans quasi in utre aquas maris ponens in thesauris abyssos
timeat Dominum omnis terra ipsum formident universi habitatores orbis
quia ipse mandavit et factus est ipso praecipiente stetit
Dominus dissolvit consilium gentium irritas fecit cogitationes populorum
consilium Domini in aeternum stabit cogitationes cordis eius in generatione et generatione
beata gens cuius Dominus Deus eius populus quem elegit in hereditatem sibi
de caelo respexit Dominus vidit omnes filios Adam
de firmissimo solio suo prospexit ad universos habitatores terrae
fingens pariter cor eorum intellegens omnia opera eorum
non salvatur rex in multitudine exercitus nec fortis liberabitur in multiplicatione virtutis
fallax equus ad salutem et in multitudine roboris sui non salvabit
ecce oculus Domini super timentes eum et expectantes misericordiam eius
ut eruat de morte animam eorum et vivificet eos in fame
anima nostra expectavit Dominum auxilium nostrum et clipeus noster est
in ipso enim laetabitur cor nostrum quia in nomine sancto eius speravimus
sit misericordia tua Domine super nos sicut expectavimus te