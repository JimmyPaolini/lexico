alleluia confitemini Domino quoniam bonus quoniam in aeternum misericordia eius
quis loquetur fortitudines Domini auditas faciet omnes laudes eius
beati qui custodiunt iudicium et faciunt iustitiam in omni tempore
recordare mei Domine in repropitiatione populi tui visita me in salutari tuo
ut videam bona electorum tuorum et laeter in laetitia gentis tuae et exultem cum hereditate tua
peccavimus cum patribus nostris inique fecimus impie egimus
patres nostri in Aegypto non intellexerunt mirabilia tua non sunt recordati multitudinis misericordiae tuae et ad iracundiam provocaverunt super mare in mari Rubro
salvavit autem eos propter nomen suum ut ostenderet fortitudinem suam
et comminatus est mari Rubro et aruit et transduxit eos per abyssos quasi in deserto
et salvavit eos de manu odientis et redemit eos de manu inimici
et operuit aqua hostes eorum unus de ipsis non superfuit
et crediderunt verbis eius cecineruntque laudem eius
cito obliti sunt operum illius nec expectaverunt voluntatem eius
et desideraverunt desiderium in deserto et temptaverunt Deum in solitudine
dedit ergo eis petitionem eorum et misit tenuitatem in animam eorum
et zelati sunt Mosen in castris Aaron sanctum Domini
aperta est terra et devoravit Dathan et operuit synagogam Abiram
et succensus est ignis in synagoga eorum flamma exusit impios
fecerunt vitulum in Horeb et adoraverunt conflatile
et mutaverunt gloriam suam in similitudine bovis comedentis faenum
obliti sunt Dei salvatoris sui qui fecit magnalia in Aegypto
mirabilia in terra Ham terribilia super mare Rubrum
dixit ergo ut contereret eos nisi Moses electus eius stetisset medius contra faciem illius ut converteret indignationem eius et non interficeret
et dispexerunt terram desiderabilem nec crediderunt sermoni eius
et murmuraverunt in tabernaculis suis non audierunt vocem Domini
et levavit manum suam super eos ut deiceret eos in deserto
et ut deiceret semen eorum in gentibus et dispergeret eos in terris
et consecrati sunt Beelphegor et comederunt victimas mortuorum
et concitaverunt eum in studiis suis et percussit eos plaga
stetit autem Finees et deiudicavit et est retenta percussio
et reputatum est ei in iustitia in generatione et generatione usque in aeternum
et provocaverunt super aquam Contradictionis et adflictus est Moses propter eos
quia provocaverunt spiritum eius et praecepit labiis suis
non exterminaverunt populos quos dixit Dominus eis
et commixti sunt gentibus et didicerunt opera eorum
et servierunt sculptilibus eorum et factum est eis in scandalum
et immolaverunt filios suos et filias suas daemonibus
et effuderunt sanguinem innocentem sanguinem filiorum suorum et filiarum suarum quos immolaverunt sculptilibus Chanaan et polluta est terra sanguinibus
et coinquinati sunt in operibus suis et fornicati sunt in studiis suis
iratus est itaque furor Domini in populum suum et abominatus est hereditatem suam
et dedit eos in manu gentium et dominati sunt eorum qui oderant eos
et adflixerunt eos inimici sui et humiliati sunt sub manu eorum
multis vicibus liberavit eos ipsi vero provocabant in consiliis suis et humiliati sunt propter iniquitates suas
et vidit tribulationem eorum cum audiret eos rogantes
et recordatus est pacti sui cum eis et paenituit eum secundum multitudinem misericordiae suae
et dedit eos miserabiles coram omnibus qui ceperant eos
salva nos Domine Deus noster et congrega nos de gentibus ut confiteamur nomini sancto tuo et canamus laudantes te
benedictus Dominus Deus Israhel ab aeterno et usque in aeternum et dicet omnis populus amen alleluia