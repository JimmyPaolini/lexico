canticum David in commemoratione
Domine ne in ira tua arguas me neque in furore tuo corripias me
quia sagittae tuae infixae sunt mihi et tetigit me manus tua
non est sanitas in carne mea a facie indignationis tuae non est pax ossibus meis a facie peccati mei
quia iniquitates meae transierunt caput meum quasi onus grave adgravatae sunt super me
conputruerunt et tabuerunt cicatrices meae a facie insipientiae meae
adflictus sum et incurvatus nimis tota die maerens ambulabam
quia lumbi mei repleti sunt ignominia et non est sanitas in carne mea
evigilavi et adflictus sum nimis rugiebam a gemitu cordis mei
Domine in conspectu tuo omne desiderium meum et gemitus meus a te non est absconditus
cor meum fluctuabat dereliquit me fortitudo mea et lux oculorum meorum etiam ipsa non est mecum
cari mei et amici mei quasi contra lepram meam steterunt et vicini mei longe steterunt
et inruebant quaerentes animam meam et investigantes mala mihi loquebantur insidias et dolos tota die meditabantur
ego autem quasi surdus non audiebam et quasi mutus non aperiebam os meum
et eram quasi homo non audiens nec habens in ore suo redargutiones
te enim Domine expectabam tu exaudies Domine Deus meus
quia dixi ne forte insultent mihi et cum vacillaverint pedes mei super me magnificentur
quia ego ad plagas paratus et dolor meus contra me est semper
quia iniquitatem meam adnuntio sollicitus ero pro peccato meo
inimici autem mei viventes confortati sunt et multiplicati sunt odientes me mendaciter
et qui reddunt malum pro bono adversabantur mihi quia sequebar bonum
ne derelinquas me Domine Deus meus ne elongeris a me
festina in auxilium meum Domine salutis meae