hoc autem scito quod in novissimis diebus instabunt tempora periculosa
et erunt homines se ipsos amantes cupidi elati superbi blasphemi parentibus inoboedientes ingrati scelesti
sine affectione sine pace criminatores incontinentes inmites sine benignitate
proditores protervi tumidi voluptatium amatores magis quam Dei
habentes speciem quidem pietatis virtutem autem eius abnegantes et hos devita
ex his enim sunt qui penetrant domos et captivas ducunt mulierculas oneratas peccatis quae ducuntur variis desideriis
semper discentes et numquam ad scientiam veritatis pervenientes
quemadmodum autem Iannes et Mambres restiterunt Mosi ita et hii resistunt veritati homines corrupti mente reprobi circa fidem
sed ultra non proficient insipientia enim eorum manifesta erit omnibus sicut et illorum fuit
tu autem adsecutus es meam doctrinam institutionem propositum fidem longanimitatem dilectionem patientiam
persecutiones passiones qualia mihi facta sunt Antiochiae Iconii Lystris quales persecutiones sustinui et ex omnibus me eripuit Dominus
et omnes qui volunt pie vivere in Christo Iesu persecutionem patientur
mali autem homines et seductores proficient in peius errantes et in errorem mittentes
tu vero permane in his quae didicisti et credita sunt tibi sciens a quo didiceris
et quia ab infantia sacras litteras nosti quae te possint instruere ad salutem per fidem quae est in Christo Iesu
omnis scriptura divinitus inspirata et utilis ad docendum ad arguendum ad corrigendum ad erudiendum in iustitia
ut perfectus sit homo Dei ad omne opus bonum instructus