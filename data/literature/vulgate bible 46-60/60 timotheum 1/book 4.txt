Spiritus autem manifeste dicit quia in novissimis temporibus discedent quidam a fide adtendentes spiritibus erroris et doctrinis daemoniorum
in hypocrisi loquentium mendacium et cauteriatam habentium suam conscientiam
prohibentium nubere abstinere a cibis quos Deus creavit ad percipiendum cum gratiarum actione fidelibus et his qui cognoverunt veritatem
quia omnis creatura Dei bona et nihil reiciendum quod cum gratiarum actione percipitur
sanctificatur enim per verbum Dei et orationem
haec proponens fratribus bonus eris minister Christi Iesu enutritus verbis fidei et bonae doctrinae quam adsecutus es
ineptas autem et aniles fabulas devita exerce te ipsum ad pietatem
nam corporalis exercitatio ad modicum utilis est pietas autem ad omnia utilis est promissionem habens vitae quae nunc est et futurae
fidelis sermo et omni acceptione dignus
in hoc enim laboramus et maledicimur quia speravimus in Deum vivum qui est salvator omnium hominum maxime fidelium
praecipe haec et doce
nemo adulescentiam tuam contemnat sed exemplum esto fidelium in verbo in conversatione in caritate in fide in castitate
dum venio adtende lectioni exhortationi doctrinae
noli neglegere gratiam quae in te est quae data est tibi per prophetiam cum inpositione manuum presbyterii
haec meditare in his esto ut profectus tuus manifestus sit omnibus
adtende tibi et doctrinae insta in illis hoc enim faciens et te ipsum salvum facies et qui te audiunt