accesserunt autem filiae Salphaad filii Epher filii Galaad filii Machir filii Manasse qui fuit filius Ioseph quarum sunt nomina Maala et Noa et Egla et Melcha et Thersa
steteruntque coram Mosen et Eleazaro sacerdote et cunctis principibus populi ad ostium tabernaculi foederis atque dixerunt
pater noster mortuus est in deserto nec fuit in seditione quae concitata est contra Dominum sub Core sed in peccato suo mortuus est hic non habuit mares filios cur tollitur nomen illius de familia sua quia non habet filium date nobis possessionem inter cognatos patris nostri
rettulitque Moses causam earum ad iudicium Domini
qui dixit ad eum
iustam rem postulant filiae Salphaad da eis possessionem inter cognatos patris sui et ei in hereditate succedant
ad filios autem Israhel loqueris haec
homo cum mortuus fuerit absque filio ad filiam eius transibit hereditas
si filiam non habuerit habebit successores fratres suos
quod si et fratres non fuerint dabitis hereditatem fratribus patris eius
sin autem nec patruos habuerit dabitur hereditas his qui ei proximi sunt eritque hoc filiis Israhel sanctum lege perpetua sicut praecepit Dominus Mosi
dixit quoque Dominus ad Mosen ascende in montem istum Abarim et contemplare inde terram quam daturus sum filiis Israhel
cumque videris eam ibis et tu ad populum tuum sicut ivit frater tuus Aaron
quia offendistis me in deserto Sin in contradictione multitudinis nec sanctificare me voluistis coram ea super aquas hae sunt aquae Contradictionis in Cades deserti Sin
cui respondit Moses
provideat Dominus Deus spirituum omnis carnis hominem qui sit super multitudinem hanc
et possit exire et intrare ante eos et educere illos vel introducere ne sit populus Domini sicut oves absque pastore
dixitque Dominus ad eum tolle Iosue filium Nun virum in quo est spiritus et pone manum tuam super eum
qui stabit coram Eleazaro sacerdote et omni multitudine
et dabis ei praecepta cunctis videntibus et partem gloriae tuae ut audiat eum omnis synagoga filiorum Israhel
pro hoc si quid agendum erit Eleazar sacerdos consulet Dominum ad verbum eius egredietur et ingredietur ipse et omnes filii Israhel cum eo et cetera multitudo
fecit Moses ut praeceperat Dominus cumque tulisset Iosue statuit eum coram Eleazaro sacerdote et omni frequentia populi
et inpositis capiti eius manibus cuncta replicavit quae mandaverat Dominus