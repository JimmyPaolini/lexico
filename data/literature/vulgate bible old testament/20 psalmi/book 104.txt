alleluia confitemini Domino invocate nomen eius notas facite populis cogitationes eius
canite ei et psallite illi loquimini in universis mirabilibus eius
exultate in nomine sancto eius laetetur cor quaerentium Dominum
quaerite Dominum et virtutem eius quaerite faciem eius iugiter
recordamini mirabilium eius quae fecit signorum et iudiciorum oris eius
semen Abraham servi eius filii Iacob electi eius
ipse Dominus Deus noster in universa terra iudicia eius
recordatus est in aeternum pacti sui verbi quod praecepit in mille generationes
quod pepigit cum Abraham et iuramenti sui cum Isaac
et firmavit illud cum Iacob in lege cum Israhel pactum sempiternum
dicens tibi dabo terram Chanaan funiculum hereditatis vestrae
cum essent viri pauci modici et advenae in ea
et transierunt de gente in gentem de regno ad populum alterum
non dimisit hominem ut noceret eis et corripuit pro eis reges
nolite tangere christos meos et prophetas meos nolite adfligere
et vocavit famem super terram omnem virgam panis contrivit
misit ante faciem eorum virum in servum venundatus est Ioseph
adflixerunt in conpede pedes eius in ferrum venit anima eius
usque ad tempus donec veniret sermo eius eloquium Domini probavit eum
misit rex et solvit eum princeps populorum et dimisit illum
posuit eum dominum domus suae et principem in omni possessione sua
ut erudiret principes eius secundum voluntatem suam et senes eius sapientiam doceret
et ingressus est Israhel Aegyptum et Iacob advena fuit in terra Ham
et crescere fecit populum suum nimis et roboravit eum super hostes eius
convertit cor eorum ut odio haberent populum eius ut dolose agerent contra servos illius
misit Mosen servum suum Aaron quem elegit sibi
posuit in eis verba signorum suorum et portentorum in terra Ham
misit tenebras et contenebravit et non fuerunt increduli verbis eius
commutavit aquas eorum in sanguinem et occidit pisces eorum
ebullivit terra eorum ranas in cubiculis regum eorum
dixit et venit musca omnimoda scinifes in universis terminis eorum
dedit pluvias eorum grandinem ignem flammantem in terra eorum
et percussit vineam eorum et ficum eorum et confregit lignum finium eorum
dixit et venit lucusta et bruchus cuius non erat numerus
et comedit omne faenum terrae eorum et devoravit fructum terrae eorum
et percussit omne primogenitum in terra eorum primitias universi partus eorum
et eduxit eos cum argento et auro et non erat in tribubus eorum infirmus
laetata est Aegyptus cum egrederentur quoniam inruerat terror eorum super eos
expandit nubem in tentorium et ignem ut luceret nocte
petierunt et adduxit ortygometran et pane caelesti saturavit eos
aperuit petram et fluxerunt aquae cucurrerunt in aridis flumina
quia recordatus est verbi sancti sui cum Abraham servo suo
et eduxit populum suum in laetitia laudantes electos suos
et dedit eis terras gentium et laborem tribuum possederunt
ut custodirent caerimonias eius et leges eius servarent alleluia