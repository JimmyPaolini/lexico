cum egrederetur Israhel de Aegypto domus Iacob de populo barbaro
factus est Iudas in sanctificatione eius Israhel potestas eius
mare vidit et fugit Iordanis conversus est retrorsum
montes subsilierunt quasi arietes colles quasi filii gregis
quid tibi est mare quia fugisti Iordanis quia conversus es retrorsum
montes sussultastis quasi arietes colles quasi filii gregis
a facie Domini contremesce terra a facie Dei Iacob
qui convertit petram in paludes aquarum silicem in fontes aquarum
non nobis Domine non nobis sed nomini tuo da gloriam
propter misericordiam tuam et veritatem tuam ne dicant gentes ubi est Deus eorum
Deus autem noster in caelo universa quae voluit fecit
idola gentium argentum et aurum opus manuum hominum
os habent et non loquentur oculos habent et non videbunt
aures habent et non audient nasum habent et non odorabuntur
manus habent et non palpabunt pedes habent et non ambulabunt nec sonabunt in gutture suo
similes illis fiant qui faciunt ea omnis qui confidit in eis
Israhel confidet in Domino auxiliator et protector eorum est
domus Aaron confidet in Domino auxiliator et protector eorum est
timentes Dominum confident in Domino auxiliator et protector eorum est
Dominus recordatus nostri benedicet benedicet domui Israhel benedicet domui Aaron
benedicet timentibus Dominum parvis et magnis
addat Dominus super vos super vos et super filios vestros
benedicti vos Domino qui fecit caelos et terram
caelum caelorum Domino terram autem dedit filiis hominum
non mortui laudabunt Dominum nec omnes qui descendunt in silentium
sed nos benedicimus Domino amodo et usque in aeternum alleluia