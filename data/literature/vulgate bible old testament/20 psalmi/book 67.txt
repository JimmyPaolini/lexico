victori David psalmus cantici
exsurgat Deus et dissipentur inimici eius et fugiant qui oderunt eum a facie eius
sicut deficit fumus deficiant sicut tabescit cera a facie ignis pereant impii a facie Dei
iusti autem laetentur exultent in conspectu Dei et gaudeant in laetitia
cantate Deo canite nomini eius praeparate viam ascendenti per deserta in Domino nomen eius et exultate coram eo
patri pupillorum et defensori viduarum Deus in habitaculo sancto suo
Deus habitare facit solitarios in domo educit vinctos in fortitudine increduli autem habitaverunt in siccitatibus
Deus cum egredereris ante populum tuum et ambulares per desertum semper
terra commota est et caeli stillaverunt a facie tua Deus hoc est in Sinai a facie Dei Dei Israhel
pluviam voluntariam elevasti Deus hereditatem tuam laborantem tu confortasti
animalia tua habitaverunt in ea praeparasti in bonitate tua pauperi Deus
Domine dabis sermonem adnuntiatricibus fortitudinis plurimae
reges exercituum foederabuntur foederabuntur et pulchritudo domus dividet spolia
si dormieritis inter medios terminos pinnae columbae deargentatae et posteriora eius in virore auri
cum divideret Robustissimus reges in ea nive dealbata est in Selmon
mons Dei mons pinguis mons excelsus mons pinguis
quare contenditis montes excelsi adversum montem quem dilexit Deus ut habitaret in eo siquidem Dominus habitabit semper
currus Dei innumerabilis milia abundantium Dominus in eis in Sina in sancto
ascendisti in excelsum captivam duxisti captivitatem accepisti dona in hominibus insuper et non credentes habitare Dominum Deum
benedictus Dominus per singulos dies portabit nos Deus salutis nostrae semper
Deus noster Deus salutis et Domini Dei mortis egressus
verumtamen Deus confringet capita inimicorum suorum verticem crinis ambulantis in delictis suis
dixit Dominus de Basan convertam convertam de profundis maris
ut calcet pes tuus in sanguine lingua canum tuorum ex inimicis a temet ipso
viderunt itinera tua Deus itinera Dei mei regis mei in sancto
praecesserunt cantores eos qui post tergum psallebant in medio puellarum tympanistriarum
in ecclesiis benedicite Deo Domino de fontibus Israhel
ibi Beniamin parvulus continens eos principes Iuda in purpura sua principes Zabulon principes Nepthali
praecepit Deus tuus de fortitudine tua conforta Deus hoc quod operatus es nobis
de templo tuo quod est in Hierusalem tibi offerent reges munera
increpa bestiam calami congregatio fortium in vitulis populorum calcitrantium contra rotas argenteas disperge populos qui bella volunt
offerant velociter ex Aegypto Aethiopia festinet dare manus Deo
regna terrae cantate Deo canite Domino semper
qui ascendit super caelum caeli a principio ecce dabit voci suae vocem fortitudinis
date gloriam Deo super Israhel magnificentia eius et fortitudo eius in caelis
terribilis Deus de sanctuario suo Deus Israhel ipse dabit fortitudinem et robur populo benedictus Deus