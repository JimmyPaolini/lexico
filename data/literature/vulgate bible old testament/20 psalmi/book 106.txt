confitemini Domino quoniam bonus quoniam in aeternum misericordia eius
dicant qui redempti sunt a Domino quos redemit de manu hostis et de terris congregavit eos
ab oriente et ab occidente ab aquilone et mari
erraverunt in solitudine in deserta via civitatem quae habitaretur non reppererunt
esurientes et sitientes anima eorum in ipsis deficiebat
et clamaverunt ad Dominum in tribulatione sua de adflictione eorum eripuit eos
et duxit illos per viam rectam ut venirent in civitatem habitabilem
confiteantur Domino misericordiam eius et mirabilia eius in filios hominum
quia saturavit animam vacuam et animam esurientem implevit bonis
habitantes in tenebris et umbra mortis alligatos inopia et ferro
quia provocaverunt sermones Dei et consilium Excelsi blasphemaverunt
et humiliavit in labore cor eorum ceciderunt et non erat qui adiuvaret
et clamaverunt ad Dominum in tribulatione sua et de angustiis eorum salvavit eos
et eduxit eos de tenebris et umbra mortis et vincula eorum disrupit
confiteantur Domino misericordiam eius et mirabilia eius in filios hominum
quia contrivit portas aereas et vectes ferreos confregit
stultos propter viam sceleris eorum et propter iniquitates adflictos
omnem cibum abominata est anima eorum et accesserunt ad portas mortis
et clamaverunt ad Dominum in tribulatione sua de angustiis eorum salvavit eos
misit verbum suum et sanavit eos et salvavit de interitu
confiteantur Domino misericordiam eius et mirabilia eius in filios hominum
et immolent hostias gratiarum et narrent opera eius in laude
qui descendunt in mare navibus facientes opus in aquis multis
ipsi viderunt opera Domini et mirabilia eius in profundo
dixit et surrexit ventus tempestatis et elevavit gurgites eius
ascendunt in caelum et descendunt in abyssos anima eorum in adflictione consumitur
obstipuerunt et intremuerunt quasi ebrius et universa sapientia eorum absorta est
clamabunt autem ad Dominum in tribulatione sua et de angustia educet eos
statuet turbinem in tranquillitatem et silebunt fluctus eius
laetabuntur quoniam quieverunt et deducet eos ad portum quem voluerunt
confiteantur Domino misericordiam eius et mirabilia eius in filios hominum
et exaltent eum in ecclesia populi et in cathedra seniorum laudent eum
ponet flumina in desertum et fontes aquarum in sitim
terram fructiferam in salsuginem prae malitia habitatorum eius
ponet desertum in paludes aquarum et terram inviam in fontes aquarum
et conlocabit ibi esurientes et fundabunt urbem ad habitandum
et serent agros et plantabunt vineas et facient fruges genimina
et benedicet eis et multiplicabuntur nimis et pecora eorum non inminuet
inminuta sunt autem et adflicta propter angustiam mali et doloris
et effundet despectionem super principes et errare eos faciet in solitudine devia
et sublevabit pauperem de inopia et ponet quasi gregem familias
videbunt recti et laetabuntur et omnis iniquitas contrahet os suum
quis sapiens et custodiet haec et intellegent misericordias Domini