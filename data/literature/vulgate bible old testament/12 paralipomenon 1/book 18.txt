factum est autem post haec ut percuteret David Philisthim et humiliaret eos et tolleret Geth et filias eius de manu Philisthim
percuteretque Moab et fierent Moabitae servi David offerentes ei munera
eo tempore percussit David etiam Adadezer regem Suba regionis Emath quando perrexit ut dilataret imperium suum usque ad flumen Eufraten
cepit ergo David mille quadrigas eius et septem milia equites ac viginti milia virorum peditum subnervavitque omnes equos curruum exceptis centum quadrigis quas reservavit sibi
supervenit autem et Syrus damascenus ut auxilium praeberet Adadezer regi Suba sed et huius percussit David viginti duo milia virorum
et posuit milites in Damasco ut Syria quoque serviret sibi et offerret munera adiuvitque eum Dominus in cunctis ad quae perrexerat
tulit quoque David faretras aureas quas habuerant servi Adadezer et adtulit eas in Hierusalem
necnon de Thebath et Chun urbibus Adadezer aeris plurimum de quo fecit Salomon mare aeneum et columnas et vasa aenea
quod cum audisset Thou rex Emath percussisse videlicet David omnem exercitum Adadezer regis Suba
misit Aduram filium suum ad regem David ut postularet ab eo pacem et congratularetur ei eo quod expugnasset et percussisset Adadezer adversarius quippe Thou erat Adadezer
sed et omnia vasa aurea et argentea et aenea consecravit rex David Domino cum argento et auro quod tulerat ex universis gentibus tam de Idumea et Moab et filiis Ammon quam de Philisthim et Amalech
Abisai vero filius Sarviae percussit Edom in valle Salinarum decem et octo milia
et constituit in Edom praesidium ut serviret Idumea David salvavitque Dominus David in cunctis ad quae perrexerat
regnavit ergo David super universum Israhel et faciebat iudicium atque iustitiam cuncto populo suo
porro Ioab filius Sarviae erat super exercitum et Iosaphat filius Ahilud a commentariis
Sadoc autem filius Ahitob et Ahimelech filius Abiathar sacerdotes et Susa scriba
Banaias vero filius Ioiada super legiones Cherethi et Felethi porro filii David primi ad manum regis