et conveniunt ad eum Pharisaei et quidam de scribis venientes ab Hierosolymis
et cum vidissent quosdam ex discipulis eius communibus manibus id est non lotis manducare panes vituperaverunt
Pharisaei enim et omnes Iudaei nisi crebro lavent manus non manducant tenentes traditionem seniorum
et a foro nisi baptizentur non comedunt et alia multa sunt quae tradita sunt illis servare baptismata calicum et urceorum et aeramentorum et lectorum
et interrogant eum Pharisaei et scribae quare discipuli tui non ambulant iuxta traditionem seniorum sed communibus manibus manducant panem
at ille respondens dixit eis bene prophetavit Esaias de vobis hypocritis sicut scriptum est populus hic labiis me honorat cor autem eorum longe est a me
in vanum autem me colunt docentes doctrinas praecepta hominum
relinquentes enim mandatum Dei tenetis traditionem hominum baptismata urceorum et calicum et alia similia his facitis multa
et dicebat illis bene irritum facitis praeceptum Dei ut traditionem vestram servetis
Moses enim dixit honora patrem tuum et matrem tuam et qui maledixerit patri aut matri morte moriatur
vos autem dicitis si dixerit homo patri aut matri corban quod est donum quodcumque ex me tibi profuerit
et ultra non dimittitis eum quicquam facere patri suo aut matri
rescindentes verbum Dei per traditionem vestram quam tradidistis et similia huiusmodi multa facitis
et advocans iterum turbam dicebat illis audite me omnes et intellegite
nihil est extra hominem introiens in eum quod possit eum coinquinare sed quae de homine procedunt illa sunt quae communicant hominem
si quis habet aures audiendi audiat
et cum introisset in domum a turba interrogabant eum discipuli eius parabolam
et ait illis sic et vos inprudentes estis non intellegitis quia omne extrinsecus introiens in hominem non potest eum communicare
quia non introit in cor eius sed in ventrem et in secessum exit purgans omnes escas
dicebat autem quoniam quae de homine exeunt illa communicant hominem
ab intus enim de corde hominum cogitationes malae procedunt adulteria fornicationes homicidia
furta avaritiae nequitiae dolus inpudicitia oculus malus blasphemia superbia stultitia
omnia haec mala ab intus procedunt et communicant hominem
et inde surgens abiit in fines Tyri et Sidonis et ingressus domum neminem voluit scire et non potuit latere
mulier enim statim ut audivit de eo cuius habebat filia spiritum inmundum intravit et procidit ad pedes eius
erat autem mulier gentilis Syrophoenissa genere et rogabat eum ut daemonium eiceret de filia eius
qui dixit illi sine prius saturari filios non est enim bonum sumere panem filiorum et mittere canibus
at illa respondit et dicit ei utique Domine nam et catelli sub mensa comedunt de micis puerorum
et ait illi propter hunc sermonem vade exiit daemonium de filia tua
et cum abisset domum suam invenit puellam iacentem supra lectum et daemonium exisse
et iterum exiens de finibus Tyri venit per Sidonem ad mare Galilaeae inter medios fines Decapoleos
et adducunt ei surdum et mutum et deprecantur eum ut inponat illi manum
et adprehendens eum de turba seorsum misit digitos suos in auriculas et expuens tetigit linguam eius
et suspiciens in caelum ingemuit et ait illi eppheta quod est adaperire
et statim apertae sunt aures eius et solutum est vinculum linguae eius et loquebatur recte
et praecepit illis ne cui dicerent quanto autem eis praecipiebat tanto magis plus praedicabant
et eo amplius admirabantur dicentes bene omnia fecit et surdos facit audire et mutos loqui