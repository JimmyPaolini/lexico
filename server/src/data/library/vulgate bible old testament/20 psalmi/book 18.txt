victori canticum David
caeli enarrant gloriam Dei et opus manus eius adnuntiat firmamentum
dies diei eructat verbum et nox nocti indicat scientiam
non est sermo et non sunt verba quibus non audiatur vox eorum
in universam terram exivit sonus eorum et in finibus orbis verba eorum
soli posuit tabernaculum in eis et ipse quasi sponsus procedens de thalamo suo exultavit ut fortis ad currendam viam
a summitate caeli egressus eius et cursus eius usque ad summitatem illius nec est qui se abscondat a calore eius
lex Domini inmaculata convertens animam testimonium Domini fidele sapientiam praestans parvulis
praecepta Domini recta laetificantia cor mandatum Domini lucidum inluminans oculos
timor Domini mundus perseverans in saecula iudicia Domini vera iustificata in semet ipsis
desiderabilia super aurum et lapidem pretiosum multum et dulciora super mel et favum redundantem
unde et servus tuus docebit ea in custodiendis eis fructus multus
errores quis intelleget ab occultis munda me
a superbis quoque libera servum tuum si non fuerint dominati mei tunc inmaculatus ero et mundabor a delicto maximo
sint placentes sermones oris mei meditatio cordis mei in conspectu tuo Domine fortitudo mea et redemptor meus