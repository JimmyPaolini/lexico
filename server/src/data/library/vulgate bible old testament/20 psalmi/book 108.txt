pro victoria David canticum
Deus laudabilis mihi ne taceas quia os impii et os dolosi contra me apertum est
locuti sunt de me lingua mendacii verbis odii circumdederunt me et expugnaverunt me frustra
pro eo quod eos diligebam adversabantur mihi ego autem orabam
et posuerunt contra me malum pro bono et odium pro dilectione mea
constitue super eum impium et Satan astet a dextris eius
cum fuerit iudicatus exeat condemnatus et oratio eius sit in peccatum
fiant dies eius parvi episcopatum eius accipiat alter
sint filii eius pupilli et uxor eius vidua
instabiles vagentur liberi eius et mendicent et quaerantur in parietinis suis
scrutetur exactor universa quae habet et diripiant alieni laborem eius
non sit qui eius misereatur nec qui clemens sit in pupillos eius
fiat novissimum eius interitus in generatione altera deleatur nomen eius
redeat in memoria iniquitas patrum eius apud Deum et iniquitas matris eius ne deleatur
sit contra Dominum semper et intereat de terra memoria eorum
eo quod non est recordatus facere misericordiam
et persecutus est virum inopem et pauperem et conpunctum corde ut interficeret
et dilexit maledictionem quae veniet ei et noluit benedictionem quae elongabitur ab eo et indutus est maledictione quasi vestimento suo et ingredietur quasi aqua in viscera eius et quasi oleum in ossa eius
sit ei quasi pallium quo circumdatur et quasi cingulum quo semper accingitur
haec est retributio his qui adversantur mihi a Domino et qui loquuntur malum contra animam meam
tu autem Deus Domine fac mecum propter nomen tuum quoniam bona est misericordia tua libera me
quoniam egenus et pauper sum et cor meum vulneratum est intrinsecus
quasi umbra cum inclinatur abductus sum et excussus quasi lucusta
genua mea vacillaverunt a ieiunio et caro mea mutata est absque oleo
et ego factus sum obprobrium eis videntes me moverunt caput suum
adiuva me Domine Deus meus salva me secundum misericordiam tuam
et sciant quoniam manus tua haec tu Domine fecisti eam
maledicent illi et tu benedices restiterunt et confundentur servus autem tuus laetabitur
induantur adversarii mei confusione et operiantur quasi indumento confusione sua
confitebor Domino vehementer in ore meo et in medio populorum laudabo eum
quoniam stabit a dextris pauperis ut salvet a iudicibus animam eius